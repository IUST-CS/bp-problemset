[_metadata_:id]:- "mathematical-game"
[_metadata_:title]:- "بازی ریاضی"
[_metadata_:level]:- "easy"
[_metadata_:author]:- "کاظم فرقانی"
[_metadata_:series]:- "cpp-basics"

+ محدودیت زمان: ۱ ثانیه
+ محدودیت حافظه: ۲۵۶ مگابایت

----------

آقای X که برنامه‌نویس است یک بازی خیلی ساده طراحی کرده است و او را با دوستش آقای Y که ریاضی‌دان است در میان می‌گذارد.

- آقای X: هی Y! بازی جدیدم را دیده‌ای؟
- آقای Y: نه! بازی؟! باید جالب باشد.
- آقای X: می‌خواهی برایت توضیحش دهم؟ خیلی ساده است.
- آقای Y: بگو ببینم چه کرده‌ای!
- آقای X: من یک عدد طبیعی می‌گویم. حال نوبت تو است. اگر عدد من زوج بود نصفش کن و اگر فرد بود آن را سه برابر کن و یک واحد به جوابت اضافه کن. بعد نوبت من است و همین کار را برای جواب تو انجام می‌دهم. همین‌طور ادامه می‌دهیم و اولین نفری که به عدد یک برسد برنده است! تعداد مراحلی هم که سپری شده است تا به یک برسیم امتیازش محسوب می‌شود. پس حواست باشد عددت را طوری انتخاب کنی که دیرتر به یک برسیم تا امتیاز بیشتری بگیری.
- آقای Y: صبر کن ببینم! جالب به نظر می‌رسد. ولی اولاً اینکه برنده شوی یا ببازی فقط به انتخاب نفر اول بستگی دارد و ثانیاً یک سؤال: از کجا معلوم این بازی برنده داشته باشد؟ مطمئنی هر عددی انتخاب کنیم در نهایت به یک می‌رسیم؟!
- آقای X: ببین! من برنامه‌اش را نوشتم و هزاران عدد تصادفی به برنامه دادم. هر بار به یک رسیدم.
- آقای Y: خب تو تعداد محدودی عدد را آزمایش کرده‌ای. از کجا معلوم عددی پیدا نشود که با این مراحل هیچ‌وقت به یک نرسد؟
- آقای X: نمی‌دانم! این کار تو ریاضی‌دان است. تو باید اثبات یا ردش کنی. حالا بیا انجامش دهیم. شاید عددی پیدا کردیم که نقضش کرد!

از شما می‌خواهیم بازی آقای X و آقای Y را در یک برنامه کامپیوتری شبیه‌سازی کنید. ابتدا شروع‌کننده بازی و عدد انتخابی $n$ او را دریافت کنید. سپس مراحل بازی را تا رسیدن به عدد یک چاپ کنید و در نهایت برنده را اعلام کنید.

# ورودی

در خط اول ورودی نام شخصی می‌آید که بازی را شروع می‌کند (کاراکتر `X` یا `Y`) و در خط دوم عدد طبیعی انتخابی $n$ او برای شروع بازی می‌آید.

$$
1 \leq n \leq 10^3
$$

تضمین می‌شود در هیچ‌یک از مراحل بازی عدد حاصل از $10^9$ بزرگ‌تر نیست.

# خروجی

در خط اول خروجی برنامه باید مراحل بازی تا رسیدن به عدد یک چاپ شود. در خط دوم نام شخصی که برنده شده است (کاراکتر `X` یا `Y`) می‌آید.

# مثال

## ورودی نمونه ۱

```
X
1
```


## خروجی نمونه ۱

```
1
X
```


## ورودی نمونه ۲

```
Y
5
```


## خروجی نمونه ۲
```
5 16 8 4 2 1
X
```

